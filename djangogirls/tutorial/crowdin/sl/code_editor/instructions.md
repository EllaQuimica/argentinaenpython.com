Obstaja veliko različnih urejevalnikov programske kode. Izbira je bolj ali manj stvar okusa. Python programerji običajno uporabljajo zmogljiva integrirana razvojna okolja (IDE - Integrated Development Environment) kot je PyCharm. Kot začetnici ti uporabe teh okolij ne priporočamo, saj so za tvoje potrebe dovolj preprostejši urejevalniki, ki so prav tako zmogljivi, vendar precej prijaznejši za uporabo.

Naši predlogi so našteti spodaj. Če nisi prepričana, katerega bi izbrala, za mnenje vprašaj še svojega mentorja.

## Gedit

Gedit je odprtokoden, brezplačen urejevalnik, ki je na voljo za vse operacijske sisteme.

[Naložiš ga tukaj](https://wiki.gnome.org/Apps/Gedit#Download)

## Sublime Text 2

Sublime Text je zelo priljubljen urejevalnik, ki ima možnost brezplačnega poskusnega obdobja. Njegova namestitev in uporaba sta zelo enostavni. Dostopen je za vse operacijske sisteme.

[Naložiš ga tukaj](http://www.sublimetext.com/2)

## Atom

Atom je precej nov odprtokoden, brezplačen urejevalnik, ki ga je razvil [GitHub](http://github.com/). Njegova namestitev in uporaba sta zelo enostavni. Dostopen je za Windows, OSX in Linux.

[Naložiš ga tukaj](https://atom.io/)

## Zakaj potrebujemo urejevalnik programske kode?

Verjetno se sprašuješ, zakaj želimo, da namestiš urejevalnik programske kode, namesto, da bi uporabila katerega izmed navadnih in bolj poznanih urejevalnikov besedila, kot sta Word in Notepad.

Glavni razlog je to, da mora programska koda biti **golo besedilo** (angleško "plain text"), problem s programi kot sta Word in Textedit pa je, da proizvajajo obogateno besedilo (besedilo, ki vsebuje različne pisave in je oblikovano) s pomočjo posebnih formatov kot je [RTF](https://en.wikipedia.org/wiki/Rich_Text_Format) (Rich Text Format).

Prednost omenjenih urejevalnikov besedila je tudi, da so bili narejeni le za urejanje programske kode in zato vsebujejo veliko uporabnih pomagal kot je recimo obarvanje besedila, če ima le-to v programskem jeziku, ki ga uporabljamo, poseben pomen in samodejno postavljanje zaklepajev.

Vsa ta pomagala bomo kasneje videli in preizkusili. Urejevalnik programske kode bo prav kmalu postal eno izmed tvojih najljubših orodij :)