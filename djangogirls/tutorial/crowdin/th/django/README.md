# Django คืออะไร?

Django เป็น web application framework ที่ open source และฟรี เขียนโดยใช้ภาษา Python มีส่วนประกอบต่างๆ ที่ช่วยให้คุณสามารถพัฒนาเว็บไซต์ได้อย่างรวดเร็วและง่าย

เมื่อคุณสร้างเว็บไซต์, คุณมักจะต้องการส่วนประกอบที่ใช้บ่อยๆ เช่น วิธีจัดการจับผู้ใช้ (สร้างผู้ใช้ใหม่, เข้าระบบ, ออกจากระบบ), ตัวจัดการเว็บไซต์, ฟอร์ม, วิธีอัปโหลดไฟล์ และ อื่นๆ

เป็นโชคดีของคุณ เพราะคนในสมัยก่อนก็เจอปัญหานี้แหละเวลาทำเว็บ เพราะงั้นเค้าเลยรวมตัวกันทำ framework ขึ้นมา (Django ก็เป็นหนึ่งในนั้น) ซึ่งจะมีส่วนประกอบสำเร็จรูปให้เราได้ใช้

Framework มีไว้เพื่อให้คุณไม่ต้องสร้างอะไรที่ซ้ำกับของเดิม และประหยัดเวลาในการทำได้มาก

## ทำไมเราต้องการ framework?

การจะเข้าใจว่า Django มีไว้ทำอะไร เราต้องดูในส่วนของ server โดยสิ่งที่ server ทำคือส่งหน้าเว็บกลับมาให้คุณ

ลองจินตนาการถึงกล่องจดหมาย (พอร์ต) ซึ่งจดหมายที่เข้ามา​ (request) จะถูกตรวจสอบ ซึ่งตรงนี้ เว็บเซิร์ฟเวอร์เป็นคนจัดการ เว็บเซิร์ฟเวอร์อ่านจดหมาย และตอบกลับเป็นหน้าเว็บเพจ แต่ก่อนที่คุณจะส่ง คุณจำเป็นต้องมีเนื้อหาที่จะส่งไปก่อน ซึ่ง Django คือสิ่งที่จะช่วยคุณสร้างเนื้อหา

## เกิดอะไรขึ้นเมื่อมีบางคนร้องขอหน้าเว็บจากเซิร์ฟเวอร์ของคุณ

เมื่อ การร้องขอ(request) ถูกส่งมาถึงเว็บเซิร์ฟเวอร์ จะถูกส่งต่อมาที่ Django ซึ่ง Django จะพยายามที่จะดูว่าต้องการจะร้องขอมาที่สิ่งใดกันแน่ โดยจะดูจากที่อยู่เว็บที่ร้องขอมาเป็นอันดับแรกและพยายามดูว่าจะทำอย่างไรกับมันดี งานในส่วนนี้ถูกจัดการโดย **urlresolver** ของ Djagno (หมายเหตุ ที่อยู่เว็บไซต์เรียกว่า URL - Uniform Resource Locator - เพราะงั้นชื่อ *urlresolver* ก็สมเหตุสมผล). จริงๆ มันก็ไม่ใช่วิธีที่ฉลาดหรอกนะ - เพราะมันรับรายการของรูปแบบมา แล้วพยามจะมาจับคู่กับ URL ทีละอัน โดย Django จะตรวจสอบรูปแบบ จากบนลงล่าง หากมีบางอย่างตรงกับรูปแบบที่มี Django จะส่ง request ไปยังฟังก์ชันที่รับผิดชอบ (ซึ่งเรียกว่า *view*).

ลองนึกถึงคนส่งจดหมายนางนึง นางจะเดินไปตามถนนแล้วก็ส่องดูบ้านเลขที่ในแต่ละบ้าน ถ้าตรงกัน นางก็จะหย่อนจดหมายลงไปให้ นี่คือวิธีที่ urlresolver ทำงานไงล่ะ!

ในฟังก์ชัน *view* ทุกสิ่งเกิดขึ้นที่นี่: เราสามารถดูฐานข้อมูลเพื่อหาข้อมูลที่ต้องการได้ บางทีผู้ใช้ อาจจะอยากเปลี่ยนข้อมูลบางอย่างก็เป็นได้? เช่นเราบอกว่า "เฮ้ ช่วยเปลี่ยน รายละเอียดเกี่ยวกับงานของฉันให้หน่อยสิ" *view* ที่ว่า สามารถเช็คได้ว่าคุณมีสิทธิ์จะเปลี่ยนไหม จากนั้นก็จะทำการเปลี่ยนให้คุณและส่งข้อความมาบอกคุณว่า: "เรียบร้อย!" สรุปก็คือ เจ้า *view* เนี่ยสร้างการตอบกลับ และ Django ส่งกลับไปยังเว็บบราวเซอร์ของผู้ใช้นั่นเอง

แน่นอนว่าคำอธิบายข้างต้นฟังดูเหมือนง่าย แต่คุณไม่จำเป็นรู้รายละเอียดทางเทคนิคทั้งหมดหรอกนะ รู้ไอเดียทั่วๆ ไปก็เพียงพอแล้วล่ะ

ดังนั้น แทนที่เราจะลงลึกในรายละเอียดให้มากกว่านี้ เรามาสร้างบางอย่างด้วย Django แบบง่ายๆ และเราจะได้เรียนกรู้ส่วนที่สำคัญไปพร้อมๆ กันเลย!