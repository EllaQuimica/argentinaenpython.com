# Τι είναι το Django;

Το Django (*goh/ˈdʒæŋɡoʊ/jang-goh*) είναι ένα δωρεάν και ανοικτού κώδικα πλαίσιο ανάπτυξης εφαρμογών διαδικτύου, γραμμένο σε Python. Ένα πλαίσιο διαδικτύου είναι ένα σύνολο από στοιχεία που σας βοηθά να αναπτύξετε ιστοσελίδες πιο γρήγορα και εύκολα.

Όταν κατασκευάζετε μία ιστοσελίδα, χρειάζεστε πάντα ένα παρόμοιο σύνολο στοιχείων: έναν τρόπο για να χειρίζεστε τον έλεγχο ταυτότητας χρήστη (εγγραφή, σύνδεση, αποσύνδεση), ένα πάνελ διαχείρισης για την ιστοσελίδα σας, φόρμες, έναν τρόπο για να ανεβάσετε αρχεία, κ.λπ.

Ευτυχώς για εσάς, άλλα άτομα πριν από αρκετό καιρό παρατήρησαν ότι οι προγραμματιστές αντιμετωπίζουν παρόμοια προβλήματα κατά τη δημιουργία ενός νέου ιστοτόπου, και έτσι συνεργάστηκαν και δημιούργησαν πλαίσια (το Django είναι ένα από αυτά) που σας δίνουν έτοιμα συστατικά που μπορείτε να χρησιμοποιήσετε.

Τα πλαίσια υπάρχουν για να μην χρειάζεται να "επανεφεύρετε τον τροχό" και να σας ελαφρύνουν από αρκετές εργασίες κατά την διάρκεια της κατασκευής μίας νέας ιστοσελίδας.

## Γιατί χρειάζεστε ένα πλαίσιο;

Για να καταλάβουμε τι είναι πραγματικά το Django, πρέπει να ρίξουμε μία πιο προσεκτική ματιά στους διακομιστές. Το πρώτο πράγμα είναι ότι ο διακομιστής θα πρέπει να ξέρει τι θέλετε να εξυπηρετήσει σε μια ιστοσελίδα.

Φανταστείτε ένα γραμματοκιβώτιο (θύρα), το οποίο παρακολουθείται για εισερχόμενα γράμματα (αιτήματα). Αυτό γίνεται από έναν διακομιστή διαδικτύου. Ο διακομιστής διαδικτύου διαβάζει το γράμμα, και αποκρίνεται με μια ιστοσελίδα. Αλλά όταν θέλετε να στείλετε κάτι, πρέπει να έχει και κάποιο περιεχόμενο. Και το Django είναι κάτι που σας βοηθάει να δημιουργήσετε αυτό το περιεχόμενο.

## Τι συμβαίνει όταν κάποιος ζητά μια ιστοσελίδα από το διακομιστή σας;

Όταν ένα αίτημα φθάσει σε ένα διακομιστή διαδικτύου, περνάει στο Django το οποίο προσπαθεί να καταλάβει τι είναι αυτό που ζητείται στην πραγματικότητα. Αρχικά λαμβάνει μια διεύθυνση ιστοσελίδας και προσπαθεί να καταλάβει τι είναι αυτό που πρέπει να κάνει. Αυτό το κομμάτι γίνεται από το **urlresolver** του Django (σημειώστε ότι η διεύθυνση ενός ιστότοπου ονομάζεται URL - Uniform Resource Locator - και έτσι το όνομα *urlresolver* έχει νόημα). Δεν είναι πολύ έξυπνο - παίρνει μια λίστα από πρότυπα και προσπαθεί να τα ταιριάξει με τη διεύθυνση URL. Το Django ελέγχει τα πρότυπα από επάνω προς τα κάτω και αν κάτι ταιριάζει τότε το Django μεταβιβάζει το αίτημα στη σχετική λειτουργία (η οποία ονομάζεται *view*).

Φανταστείτε μια ταχυδρόμο με ένα γράμμα. Περπατάει στην οδό και ελέγχει κάθε αριθμό σπιτιού αν είναι ίδιος με τον αντίστοιχο αριθμό στο γράμμα. Αν ταιριάζει, βάζει το γράμμα εκεί. Αυτός είναι ο τρόπος που λειτουργεί το urlresolver!

Με τη λειτουργία *view* γίνονται όλα τα ενδιαφέροντα πράγματα: μπορούμε να κοιτάξουμε σε μια βάση δεδομένων αν υπάρχουν κάποιες πληροφορίες. Μήπως ο χρήστης ζήτησε να αλλάξει κάτι στα δεδομένα; Όπως ένα γράμμα που λέει "Παρακαλώ, αλλάξτε την περιγραφή της δουλειάς μου.» Η *view* μπορεί να ελέγξει αν σας επιτρέπεται να το κάνετε αυτό, και στη συνέχεια ενημερώνει την περιγραφή της εργασίας για σας και στείλνει πίσω ένα μήνυμα: "Έγινε!". Στη συνέχεια η *view* δημιουργεί μια απόκριση και το Django μπορεί να το στείλει στο πρόγραμμα περιήγησης διαδικτύου του χρήστη.

Φυσικά, η παραπάνω περιγραφή είναι λίγο απλοποιημένη, αλλά δεν χρειάζεται να γνωρίζετε όλα τα τεχνικά ζητήματα ακόμη. Έχοντας μια γενική ιδέα είναι αρκετό.

Έτσι αντί να αφιερώνουμε πάρα πολύ χρόνο σε λεπτομέρειες, θα ξεκινήσουμε απλά δημιουργώντας κάτι με το Django και θα μάθουμε όλα τα σημαντικά κομμάτια κατά μήκος του δρόμου!